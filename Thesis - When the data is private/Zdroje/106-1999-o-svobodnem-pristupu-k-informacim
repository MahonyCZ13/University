____________________________________________________________
Systém ASPI - 
106/1999 Sb. 

ZÁKON

ze dne 11. května 1999 

o svobodném přístupu k informacím 

Změna: 101/2000 Sb. 
Změna: 159/2000 Sb. 
Změna: 39/2001 Sb. 
Změna: 413/2005 Sb. 
Změna: 61/2006 Sb. 
Změna: 110/2007 Sb. 
Změna: 32/2008 Sb. 
Změna: 254/2008 Sb. 
Změna: 274/2008 Sb. 
Změna: 123/2010 Sb. 
Změna: 227/2009 Sb. 
Změna: 375/2011 Sb. 
Změna: 167/2012 Sb. 
Změna: 181/2014 Sb. 
Změna: 222/2015 Sb. 
Změna: 301/2016 Sb. 
Změna: 298/2016 Sb. , 368/2016 Sb. 
Změna: 205/2017 Sb. 
Změna: 111/2019 Sb. 
Změna: 12/2020 Sb. 
 
	Parlament se usnesl na tomto zákoně České republiky: 

ČÁST PRVNÍ 

§ 1 
nadpis vypuštěn 

	Tento zákon zapracovává příslušné předpisy Evropské unie 1) a upravuje pravidla pro poskytování informací a dále upravuje podmínky práva svobodného přístupu k těmto informacím. 
 
§ 2 
Povinnost poskytovat informace 

	(1) Povinnými subjekty, které mají podle tohoto zákona povinnost poskytovat informace vztahující se k jejich působnosti, jsou státní orgány, územní samosprávné celky a jejich orgány a veřejné instituce. 
 
	(2) Povinnými subjekty jsou dále ty subjekty, kterým zákon svěřil rozhodování o právech, právem chráněných zájmech nebo povinnostech fyzických nebo právnických osob v oblasti veřejné správy, a to pouze v rozsahu této jejich rozhodovací činnosti. 
 
	(3) Zákon se nevztahuje na poskytování informací o údajích vedených v centrální evidenci účtů a v navazujících evidencích, informací, které jsou předmětem průmyslového vlastnictví 1a) , a dalších informací, pokud zvláštní zákon 1b) upravuje jejich poskytování, zejména vyřízení žádosti včetně náležitostí a způsobu podání žádosti, lhůt, opravných prostředků a způsobu poskytnutí informací. 
 
	(4) Povinnost poskytovat informace se netýká dotazů na názory, budoucí rozhodnutí a vytváření nových informací. 
 
§ 3 
Základní pojmy 

	(1) Žadatelem pro účel tohoto zákona je každá fyzická i právnická osoba, která žádá o informaci. 
 
	(2) Možností dálkového přístupu pro účel tohoto zákona je přístup k informaci neomezeného okruhu žadatelů pomocí sítě nebo služby elektronických komunikací 2) . 
 
	(3) Informací se pro účely tohoto zákona rozumí jakýkoliv obsah nebo jeho část v jakékoliv podobě, zaznamenaný na jakémkoliv nosiči, zejména obsah písemného záznamu na listině, záznamu uloženého v elektronické podobě nebo záznamu zvukového, obrazového nebo audiovizuálního. 
 
	(4) Informací podle tohoto zákona není počítačový program. 
 
	(5) Zveřejněnou informací pro účel tohoto zákona je taková informace, která může být vždy znovu vyhledána a získána, zejména vydaná tiskem nebo na jiném nosiči dat umožňujícím zápis a uchování informace, vystavená na úřední desce, s možností dálkového přístupu nebo umístěná v knihovně poskytující veřejné knihovnické a informační služby podle knihovního zákona 2a) . 
 
	(6) Doprovodnou informací pro účel tohoto zákona je taková informace, která úzce souvisí s požadovanou informací (například informace o její existenci, původu, počtu, důvodu odepření, době, po kterou důvod odepření trvá a kdy bude znovu přezkoumán, a dalších důležitých rysech). 
 
	(7) Strojově čitelným formátem se pro účely tohoto zákona rozumí formát datového souboru s takovou strukturou, která umožňuje programovému vybavení snadno nalézt, rozpoznat a získat z tohoto datového souboru konkrétní informace, včetně jednotlivých údajů a jejich vnitřní struktury. 
 
	(8) Otevřeným formátem se pro účely tohoto zákona rozumí formát datového souboru, který není závislý na konkrétním technickém a programovém vybavení a je zpřístupněn veřejnosti bez jakéhokoli omezení, které by znemožňovalo využití informací obsažených v datovém souboru. 
 
	(9) Otevřenou formální normou se pro účely tohoto zákona rozumí pravidlo, které bylo vydáno písemně a obsahuje specifikace požadavků na zajištění schopnosti různých programových vybavení vzájemně si poskytovat služby a efektivně spolupracovat. 
 
	(10) Metadata jsou pro účely tohoto zákona data popisující souvislosti, obsah a strukturu zaznamenaných informací a jejich správu v průběhu času. 
 
	(11) Otevřenými daty se pro účely tohoto zákona rozumí informace zveřejňované způsobem umožňujícím dálkový přístup v otevřeném a strojově čitelném formátu, jejichž způsob ani účel následného využití není omezen a které jsou evidovány v národním katalogu otevřených dat. 
 
§ 4 
Poskytování informací 

	(1) Povinné subjekty poskytují informace na základě žádosti nebo zveřejněním. 
 
	(2) V případě, že je žadatelem povinný subjekt, je mu poskytována informace za stejných podmínek jako jiným žadatelům. 
 
§ 4a 
Poskytování informací na žádost 

	(1) Je-li informace poskytována na základě žádosti, poskytuje se ve formátech a jazycích podle obsahu žádosti o poskytnutí informace, včetně k ní se vztahujících metadat, pokud tento zákon nestanoví jinak. Povinný subjekt není povinen měnit formát nebo jazyk informace ani vytvářet k informaci metadata, pokud by taková změna nebo vytvoření metadat byly pro povinný subjekt nepřiměřenou zátěží; v tomto případě vyhoví povinný subjekt žádosti tím, že poskytne informaci ve formátu nebo jazyce, ve kterých byla vytvořena. Pokud je požadovaná informace součástí většího celku a její vynětí by bylo pro povinný subjekt nepřiměřenou zátěží, poskytne povinný subjekt takový celek v souladu s tímto zákonem. Pokud je to možné s přihlédnutím k povaze podané žádosti a způsobu záznamu požadované informace, poskytne povinný subjekt informaci v elektronické podobě. 
 
	(2) Je-li informace poskytována na základě žádosti, poskytuje se způsobem podle obsahu žádosti, zejména 
 
a) sdělením informace v elektronické nebo listinné podobě, 
 
b) poskytnutím kopie dokumentu obsahujícího požadovanou informaci, 
 
c) poskytnutím datového souboru obsahujícího požadovanou informaci, 
 
d) nahlédnutím do dokumentu obsahujícího požadovanou informaci, 
 
e) sdílením dat prostřednictvím rozhraní informačního systému, nebo 
 
f) umožněním dálkového přístupu k informaci, která se v průběhu času mění, obnovuje, doplňuje nebo opakovaně vytváří, nebo jejím pravidelným předáváním jiným způsobem. 
 
	(3) Pokud způsob poskytnutí informace podle odstavce 2 není možný nebo by pro povinný subjekt představoval nepřiměřenou zátěž, vyhoví povinný subjekt žádosti tím, že poskytne informaci jiným způsobem umožňujícím její účinné využití žadatelem. 
 
§ 4b 
Poskytování informací zveřejněním 

	(1) Informace poskytovaná zveřejněním se poskytuje ve všech formátech a jazycích, ve kterých byla vytvořena; při zveřejnění takové informace v elektronické podobě musí být jeden z těchto formátů otevřený a, je-li to možné, též strojově čitelný. Je-li to možné a vhodné, zveřejní povinný subjekt spolu s informací též metadata, která se k ní vztahují. Formát i metadata by měly co nejvíce splňovat otevřené formální normy. 
 
	(2) Povinné subjekty zveřejňují informace obsažené v jimi vedených nebo spravovaných registrech, evidencích, seznamech nebo rejstřících, které jsou na základě zákona každému přístupné a které lze využít při podnikání nebo jiné výdělečné činnosti, ke studijním nebo vědeckým účelům anebo při veřejné kontrole povinných subjektů, jako otevřená data. Povinné subjekty zaevidují tyto informace v národním katalogu otevřených dat. Seznam informací podle věty první stanoví prováděcí právní předpis. Má se za to, že před dalším zpracováním otevřených dat nemají přednost oprávněné zájmy nebo práva a svobody subjektu údajů vyžadující ochranu osobních údajů. 
 
§ 4c 
Národní katalog otevřených dat 

	(1) Národní katalog otevřených dat je informační systém veřejné správy přístupný způsobem umožňujícím dálkový přístup sloužící k evidování informací zveřejňovaných jako otevřená data. 
 
	(2) Správcem národního katalogu otevřených dat je Ministerstvo vnitra. 
 
§ 5 
Zveřejňování informací 

	(1) Každý povinný subjekt musí pro informování veřejnosti ve svém sídle a svých úřadovnách zveřejnit na místě, které je všeobecně přístupné, jakož i umožnit pořízení jejich kopie, tyto informace: 
 
a) důvod a způsob založení povinného subjektu, včetně podmínek a principů, za kterých provozuje svoji činnost, 
 
b) popis své organizační struktury, místo a způsob, jak získat příslušné informace, kde lze podat žádost či stížnost, předložit návrh, podnět či jiné dožádání anebo obdržet rozhodnutí o právech a povinnostech osob, 
 
c) místo, lhůtu a způsob, kde lze podat opravný prostředek proti rozhodnutím povinného subjektu o právech a povinnostech osob, a to včetně výslovného uvedení požadavků, které jsou v této souvislosti kladeny na žadatele, jakož i popis postupů a pravidel, která je třeba dodržovat při těchto činnostech, a označení příslušného formuláře a způsob a místo, kde lze takový formulář získat, 
 
d) přehled nejdůležitějších předpisů, podle nichž povinný subjekt zejména jedná a rozhoduje, které stanovují právo žádat informace a povinnost poskytovat informace a které upravují další práva občanů ve vztahu k povinnému subjektu, a to včetně informace, kde a kdy jsou tyto předpisy poskytnuty k nahlédnutí, 
 
e) sazebník úhrad za poskytování informací, 
 
f) výroční zprávu za předcházející kalendářní rok o své činnosti v oblasti poskytování informací ( § 18 ), 
 
g) výhradní licence poskytnuté podle § 14a odst. 4 , 
 
h) usnesení nadřízeného orgánu o výši úhrad vydaná podle § 16a odst. 7 , 
 
i) elektronickou adresu podatelny. 
 
	(2) Povinné subjekty jsou ve svém sídle povinny v úředních hodinách zpřístupnit 
 
a) právní předpisy vydávané v rámci jejich působnosti, 
 
b) seznamy hlavních dokumentů, zejména koncepční, strategické a programové povahy, které mohou být poskytnuty podle tohoto zákona včetně případných návrhů licenčních smluv 2b) podle § 14a , 
 
c) postup, který musí povinný subjekt podle § 2 odst. 1 dodržovat při vyřizování podání nebo podnětů, zveřejněný Ministerstvem vnitra na portálu veřejné správy v podobě popisu úkonů orgánu veřejné moci vedeného v základním registru agend, orgánů veřejné moci, soukromoprávních uživatelů údajů a některých práv a povinností, 
	a to tak, aby do nich mohl každý nahlédnout a pořídit si opis, výpis nebo kopii. 
 
	(3) Do 15 dnů od poskytnutí informací na žádost povinný subjekt tyto informace zveřejní způsobem umožňujícím dálkový přístup. O informacích poskytnutých způsobem podle § 4a odst. 2 písm. e) a f) , informacích poskytnutých v jiné než elektronické podobě, nebo mimořádně rozsáhlých elektronicky poskytnutých informacích postačí zveřejnit doprovodnou informaci vyjadřující jejich obsah. 
 
	(4) Povinné subjekty jsou povinny zveřejňovat informace uvedené v odstavci 1 a 2 též způsobem umožňujícím dálkový přístup. Tato povinnost se nevztahuje na povinné subjekty, které jsou pouze fyzickými osobami. V případě informací uvedených v odstavci 2 písm. a) a c) postačuje ke splnění této povinnosti uvedení odkazu na místo, kde jsou tyto informace již zveřejněny způsobem umožňujícím dálkový přístup. 
 
	(5) Povinné subjekty, které vedou a spravují registry, evidence, seznamy nebo rejstříky obsahující informace, které jsou na základě zvláštního zákona každému přístupné, jsou tyto informace povinny zveřejňovat v přehledné formě způsobem umožňujícím i dálkový přístup. Na tyto subjekty se pro tento účel nevztahuje povinnost zamezit sdružování informací podle zvláštního právního předpisu. 3a) 
 
	(6) Povinný subjekt může informace podle odstavce 1 zveřejnit i dalšími způsoby a s výjimkami uvedenými v tomto zákoně může zveřejnit i další informace. 
 
§ 6 
Odkaz na zveřejněnou informaci 

	(1) Pokud žádost o poskytnutí informace směřuje k poskytnutí zveřejněné informace, může povinný subjekt co nejdříve, nejpozději však do sedmi dnů, místo poskytnutí informace sdělit žadateli údaje umožňující vyhledání a získání zveřejněné informace, zejména odkaz na internetovou stránku, kde se informace nachází. 
 
	(2) Pokud žadatel trvá na přímém poskytnutí zveřejněné informace, povinný subjekt mu ji poskytne; to neplatí, pokud byla žádost o poskytnutí informace podána elektronicky a pokud je požadovaná informace zveřejněna způsobem umožňujícím dálkový přístup a žadateli byl sdělen odkaz na internetovou stránku, kde se informace nachází. 
 
§ 7 
Ochrana utajovaných informací 

	Je-li požadovaná informace v souladu s právními předpisy 4) označena za utajovanou informaci, k níž žadatel nemá oprávněný přístup, povinný subjekt ji neposkytne. Povinný subjekt neposkytne rovněž osobní údaje o osobě, která je držitelem osvědčení fyzické osoby pro přístup k utajovaným informacím pro stupeň utajení Přísně tajné a Tajné, pokud by to mohlo ohrozit ochranu utajovaných informací. 
 
§ 8 

zrušen

 
§ 8a 
 
	(1) Informace týkající se osobnosti, projevů osobní povahy, soukromí fyzické osoby a osobní údaje povinný subjekt poskytne jen v souladu s právními předpisy, upravujícími jejich ochranu 4a) . 
 
	(2) Povinný subjekt poskytne osobní údaje o veřejně činné osobě, funkcionáři nebo zaměstnanci veřejné správy, které vypovídají o jeho veřejné nebo úřední činnosti nebo o jeho funkčním nebo pracovním zařazení. 
 
§ 8b 
Příjemci veřejných prostředků 

	(1) Povinný subjekt poskytne základní osobní údaje 4b) o osobě, které poskytl veřejné prostředky. 
 
	(2) Ustanovení odstavce 1 se nevztahuje na poskytování veřejných prostředků podle zákonů v oblasti sociální, poskytování zdravotních služeb, hmotného zabezpečení v nezaměstnanosti, státní podpory stavebního spoření a státní pomoci při obnově území 4c) . 
 
	(3) Základní osobní údaje podle odstavce 1 se poskytnou pouze v tomto rozsahu: jméno, příjmení, rok narození, obec, kde má příjemce trvalý pobyt, výše, účel a podmínky poskytnutých veřejných prostředků. 
 
§ 9 
Ochrana obchodního tajemství 

	(1) Pokud je požadovaná informace obchodním tajemstvím 6) , povinný subjekt ji neposkytne. 
 
	(2) Při poskytování informace, která se týká používání veřejných prostředků, se nepovažuje poskytnutí informace o rozsahu a příjemci těchto prostředků za porušení obchodního tajemství. 
 
§ 10 
Ochrana důvěrnosti majetkových poměrů 

	Informace o majetkových poměrech osoby, která není povinným subjektem, získané na základě zákonů o daních, poplatcích, penzijním nebo zdravotním pojištění anebo sociálním zabezpečení 8) povinný subjekt podle tohoto zákona neposkytne. 
 
§ 11 
Další omezení práva na informace 

	(1) Povinný subjekt může omezit poskytnutí informace, pokud: 
 
a) se vztahuje výlučně k vnitřním pokynům a personálním předpisům povinného subjektu, 
 
b) jde o novou informaci, která vznikla při přípravě rozhodnutí povinného subjektu, pokud zákon nestanoví jinak; to platí jen do doby, kdy se příprava ukončí rozhodnutím, 
 
c) jde o informaci poskytnutou Organizací Severoatlantické smlouvy nebo Evropskou unií, která je v zájmu bezpečnosti státu, veřejné bezpečnosti nebo ochrany práv třetích osob chráněna uvedenými původci označením „NATO UNCLASSIFIED“ nebo „LIMITE“ a v České republice je toto označení respektováno z důvodů plnění povinností vyplývajících pro Českou republiku z jejího členství v Organizaci Severoatlantické smlouvy nebo Evropské unii, pokud původce nedal k poskytnutí souhlas 8a) , 
 
d) její poskytnutí významně nebo přímo ohrožuje účinnost bezpečnostního opatření stanoveného na základě zvláštního předpisu pro účel ochrany bezpečnosti osob, majetku a veřejného pořádku, nebo 
 
e) její poskytnutí významně nebo přímo ohrožuje výkon zahraniční služby při ochraně zájmů České republiky a jejích občanů v zahraničí 20) . 
 
	(2) Povinný subjekt informaci neposkytne, pokud: 
 
a) jde o informaci vzniklou bez použití veřejných prostředků, která byla předána osobou, jíž takovouto povinnost zákon neukládá, pokud nesdělila, že s poskytnutím informace souhlasí, 
 
b) ji zveřejňuje na základě zvláštního zákona 9) a v předem stanovených pravidelných obdobích až do nejbližšího následujícího období, 
 
c) by tím byla porušena ochrana práv třetích osob k předmětu práva autorského nebo práv souvisejících s právem autorským (dále jen „právo autorské“) 2b) , nebo 
 
d) jde o informaci, která se týká stability finančního systému 18) . 
 
	(3) Informace, které získal povinný subjekt od třetí osoby při plnění úkolů v rámci kontrolní, dozorové, dohledové nebo obdobné činnosti prováděné na základě zvláštního právního předpisu 11) , podle kterého se na ně vztahuje povinnost mlčenlivosti anebo jiný postup chránící je před zveřejněním nebo zneužitím, se neposkytují. Povinný subjekt poskytne pouze ty informace, které při plnění těchto úkolů vznikly jeho činností. 
 
	(4) Povinné subjekty dále neposkytnou informace o 
 
a) probíhajícím trestním řízení, nebo týkající se trestního řízení, pokud by její poskytnutí ohrozilo či zmařilo účel trestního řízení, zejména zajištění práva na spravedlivý proces, 
 
b) rozhodovací činnosti soudů, s výjimkou rozsudků, 
 
c) plnění úkolů zpravodajských služeb, 12) nebo o činnosti zpravodajských služeb, pokud by poskytnutí této informace ohrozilo plnění jejich úkolů či ochranu utajovaných informací, 
 
d) přípravě, průběhu a projednávání výsledků kontrol v orgánech Nejvyššího kontrolního úřadu, 
 
e) činnosti Finančního analytického úřadu podle zákona o některých opatřeních proti legalizaci výnosů z trestné činnosti a financování terorismu nebo podle zákona o provádění mezinárodních sankcí, 
 
f) činnosti České národní banky v souvislosti s vedením centrální evidence účtů. 
	Ustanovení zvláštních zákonů 13) o poskytování informací v uvedených oblastech tím nejsou dotčena. 
 
	(5) Povinný subjekt neposkytne informaci, která je předmětem ochrany práva autorského 2b) , je-li v držení 
 
a) provozovatelů rozhlasového nebo televizního vysílání, kteří toto vysílání provozují na základě zvláštních právních předpisů 13a) , 
 
b) škol a školských zařízení, které jsou součástí vzdělávací soustavy podle školského zákona 13b) a podle zákona o vysokých školách 13c) , 
 
c) Akademie věd České republiky a dalších veřejných institucí, které jsou příjemci nebo spolupříjemci podpory výzkumu a vývoje z veřejných prostředků podle zákona o podpoře výzkumu a vývoje 13d) , nebo 
 
d) kulturních institucí hospodařících s veřejnými prostředky, jako jsou divadla, orchestry a další umělecké soubory, s výjimkou knihoven poskytujících veřejné knihovnické a informační služby podle knihovního zákona 2a) a muzeí a galerií poskytujících standardizované veřejné služby 19) . 
	Poskytování těchto informací v souladu se zvláštními předpisy tím není dotčeno. 
 
	(6) Povinný subjekt neposkytne informaci o činnosti orgánů činných v trestním řízení nebo bezpečnostních sborů, která se týká předcházení, vyhledávání, odhalování nebo stíhání trestné činnosti nebo ochrany bezpečnosti osob, majetku a veřejného pořádku, pokud by její poskytnutí ohrozilo práva třetích osob anebo schopnost orgánů veřejné moci předcházet trestné činnosti, vyhledávat nebo odhalovat trestnou činnost, stíhat trestné činy nebo zajišťovat veřejný pořádek a bezpečnost České republiky. 
 
§ 12 
Podmínky omezení 

	Všechna omezení práva na informace provede povinný subjekt tak, že poskytne požadované informace včetně doprovodných informací po vyloučení těch informací, u nichž to stanoví zákon. Právo odepřít informaci trvá pouze po dobu, po kterou trvá důvod odepření. V odůvodněných případech povinný subjekt ověří, zda důvod odepření trvá. 
 
§ 13 
Žádost o poskytnutí informace 

	(1) Žádost o poskytnutí informace se podává ústně nebo písemně, a to i prostřednictvím sítě nebo služby elektronických komunikací. 
 
	(2) Není-li žadateli na ústně podanou žádost informace poskytnuta anebo nepovažuje-li žadatel informaci poskytnutou na ústně podanou žádost za dostačující, je třeba podat žádost písemně. 
 
	(3) Ustanovení § 14 až 16a a § 18 platí pouze pro žádosti podané písemně. 
 
§ 14 
Postup při podávání a vyřizování písemných žádostí o poskytnutí informace 

	(1) Žádost je podána dnem, kdy ji obdržel povinný subjekt. 
 
	(2) Ze žádosti musí být zřejmé, kterému povinnému subjektu je určena, a že se žadatel domáhá poskytnutí informace ve smyslu tohoto zákona. Fyzická osoba uvede v žádosti jméno, příjmení, datum narození, adresu místa trvalého pobytu nebo, není-li přihlášena k trvalému pobytu, adresu bydliště a adresu pro doručování, liší-li se od adresy místa trvalého pobytu nebo bydliště. Právnická osoba uvede název, identifikační číslo osoby, adresu sídla a adresu pro doručování, liší-li se od adresy sídla. Adresou pro doručování se rozumí též elektronická adresa. 
 
	(3) Je-li žádost učiněna elektronicky, musí být podána prostřednictvím elektronické adresy podatelny povinného subjektu, pokud ji povinný subjekt zřídil. Pokud elektronické adresy podatelny nejsou zveřejněny, postačí podání na jakoukoliv elektronickou adresu povinného subjektu. 
 
	(4) Neobsahuje-li žádost náležitosti podle odstavce 2 věty první a adresu pro doručování, případně není-li elektronická žádost podána podle odstavce 3, není žádostí ve smyslu tohoto zákona. 
 
	(5) Povinný subjekt posoudí žádost a: 
 
a) brání-li nedostatek údajů o žadateli podle odstavce 2 postupu vyřízení žádosti o informaci podle tohoto zákona, zejména podle § 14a nebo 15 , vyzve žadatele ve lhůtě do 7 dnů ode dne podání žádosti, aby žádost doplnil; nevyhoví-li žadatel této výzvě do 30 dnů ode dne jejího doručení, žádost odloží, 
 
b) v případě, že je žádost nesrozumitelná, není zřejmé, jaká informace je požadována, nebo je formulována příliš obecně, vyzve žadatele ve lhůtě do sedmi dnů od podání žádosti, aby žádost upřesnil, neupřesní-li žadatel žádost do 30 dnů ode dne doručení výzvy, rozhodne o odmítnutí žádosti, 
 
c) v případě, že požadované informace se nevztahují k jeho působnosti, žádost odloží a tuto odůvodněnou skutečnost sdělí do 7 dnů ode dne doručení žádosti žadateli, 
 
d) nerozhodne-li podle § 15 , poskytne informaci v souladu se žádostí ve lhůtě nejpozději do 15 dnů ode dne přijetí žádosti nebo ode dne jejího doplnění; je-li zapotřebí licence podle § 14a , předloží v této lhůtě žadateli konečnou licenční nabídku. 
 
	(6) O postupu při poskytování informace se pořídí záznam. 
 
	(7) Lhůtu pro poskytnutí informace podle odstavce 5 písm. d) může povinný subjekt prodloužit ze závažných důvodů, nejvýše však o deset dní. Závažnými důvody jsou: 
 
a) vyhledání a sběr požadovaných informací v jiných úřadovnách, které jsou oddělené od úřadovny vyřizující žádost, 
 
b) vyhledání a sběr objemného množství oddělených a odlišných informací požadovaných v jedné žádosti, 
 
c) konzultace s jiným povinným subjektem, který má závažný zájem na rozhodnutí o žádosti, nebo mezi dvěma nebo více složkami povinného subjektu, které mají závažný zájem na předmětu žádosti. 
Žadatel musí být o prodloužení lhůty i o jeho důvodech vždy prokazatelně informován, a to včas před uplynutím lhůty pro poskytnutí informace. 
 
§ 14a 
Některá ustanovení o licenční nebo podlicenční smlouvě při poskytování informací 

	(1) Má-li být informace, která je předmětem ochrany práva autorského 2b) , poskytnuta na základě licenční nebo podlicenční smlouvy a majetková práva k předmětu ochrany práva autorského vykonává povinný subjekt, který není vyňat z povinnosti poskytovat informaci podle § 11 odst. 5 , postupuje se ve věcech neupravených tímto zákonem podle autorského zákona 2b) . 
 
	(2) Odměna za oprávnění informaci užít nesmí být vyšší než úhrada podle § 17 , nestanoví-li jinak zvláštní právní předpis nebo licenční smlouva mezi povinným subjektem a tím, kdo právo nakládat s předmětem práva autorského na povinný subjekt převedl. 
 
	(3) Podmínky poskytnutí informace v licenční nebo podlicenční smlouvě (dále jen "licenční smlouva") musí umožňovat další užití informace žadatelem v souladu se žádostí, pokud tento zákon nestanoví jinak. Licence nebo podlicence (dále jen "licence") se poskytuje jako nevýhradní, s výjimkou případů podle odstavce 4. 
 
	(4) Povinný subjekt může poskytnout výhradní licenci pouze tehdy, je-li výhradní licence pro další šíření poskytované informace nezbytná a je-li to ve veřejném zájmu. Poskytne-li povinný subjekt výhradní licenci podle věty první, přezkoumá alespoň každé 3 roky trvání důvodů, na základě kterých byla výhradní licence poskytnuta; to neplatí v případě poskytnutí výhradní licence k digitalizaci kulturního zdroje, kdy povinný subjekt přezkoumá trvání důvodů, na základě kterých byla výhradní licence poskytnuta, v jedenáctém roce trvání, případně každých následujících 7 let. V případě poskytnutí výhradní licence k digitalizaci kulturního zdroje musí být povinnému subjektu bezplatně poskytnuta kopie digitální reprodukce kulturního zdroje, kterou bude možné po skončení trvání výhradní licence poskytnout podle tohoto zákona. 
 
	(5) Povinný subjekt zveřejní způsobem umožňujícím dálkový přístup vzor licenční smlouvy, která může být žadatelem přizpůsobena konkrétní žádosti a použita jako návrh na uzavření licenční smlouvy. 
 
	(6) Na ustanovení licenčních smluv uzavřených při poskytování informací podle tohoto zákona se nevztahuje ochrana obchodního tajemství. 
 
§ 15 
Rozhodnutí o odmítnutí žádosti 

	(1) Pokud povinný subjekt žádosti, byť i jen zčásti, nevyhoví, vydá ve lhůtě pro vyřízení žádosti rozhodnutí o odmítnutí žádosti, popřípadě o odmítnutí části žádosti (dále jen "rozhodnutí o odmítnutí žádosti"), s výjimkou případů, kdy se žádost odloží. 
 
	(2) Pokud nebylo žádosti vyhověno z důvodů ochrany obchodního tajemství podle § 9 nebo ochrany práv třetích osob k předmětu práva autorského podle § 11 odst. 2 písm. c) , musí být v odůvodnění rozhodnutí uvedeno, kdo vykonává právo k tomuto obchodnímu tajemství nebo kdo vykonává majetková práva k tomuto předmětu ochrany práva autorského, je-li tato osoba povinnému subjektu známa. Pro knihovny poskytující veřejné knihovnické a informační služby podle knihovního zákona 2a) a muzea a galerie poskytující standardizované veřejné služby 19) se věta první nepoužije. 
 
§ 16 
Odvolání

	--------------------

	Pozn. ASPI: Podle Čl. XVI zákona č. 111/2019 Sb. se do 1. ledna 2020 postupuje podle § 16 , 16a , 16b a § 20 tohoto zákona ve znění dosavadních předpisů, tedy ve znění do 23.4.2019. 
	--------------------

 
	(1) Proti rozhodnutí povinného subjektu o odmítnutí žádosti lze podat odvolání. 
 
	(2) Povinný subjekt předloží odvolání spolu se spisovým materiálem nadřízenému orgánu ve lhůtě 15 dnů ode dne doručení odvolání. 
 
	(3) Nadřízený orgán rozhodne o odvolání do 15 dnů ode dne předložení odvolání povinným subjektem. Lhůta pro rozhodnutí o rozkladu je 15 pracovních dnů ode dne doručení rozkladu povinnému subjektu. Lhůtu nelze prodloužit. 
 
	(4) Neshledá-li nadřízený orgán důvody pro odmítnutí žádosti, zruší rozhodnutí povinného subjektu o odmítnutí žádosti nebo jeho část a řízení v tomto rozsahu zastaví. Současně rozhodnutím přikáže povinnému subjektu požadovanou informaci žadateli poskytnout ve lhůtě, která nesmí být delší než 15 dnů ode dne oznámení rozhodnutí o odvolání povinnému subjektu. Proti rozhodnutí nadřízeného orgánu podle věty první se nelze odvolat. Poskytnutí informace povinným subjektem lze exekučně vykonat. 
 
	(5) Při soudním přezkumu rozhodnutí o odvolání na základě žaloby podle zvláštního právního předpisu soud přezkoumá, zda jsou dány důvody pro odmítnutí žádosti. Nejsou-li žádné důvody pro odmítnutí žádosti, soud zruší rozhodnutí o odvolání a rozhodnutí povinného subjektu o odmítnutí žádosti a povinnému subjektu nařídí požadované informace poskytnout. 
 
§ 16a 
Stížnost na postup při vyřizování žádosti o informace 

	--------------------

	Pozn. ASPI: Podle Čl. XVI zákona č. 111/2019 Sb. se do 1. ledna 2020 postupuje podle § 16 , 16a , 16b a § 20 tohoto zákona ve znění dosavadních předpisů, tedy ve znění do 23.4.2019. 
	--------------------

 
	(1) Stížnost na postup při vyřizování žádosti o informace (dále jen "stížnost") může podat žadatel, 
 
a) který nesouhlasí s vyřízením žádosti způsobem uvedeným v § 6 , 
 
b) kterému po uplynutí lhůty podle § 14 odst. 5 písm. d) nebo § 14 odst. 7 nebyla poskytnuta informace nebo předložena konečná licenční nabídka a nebylo vydáno rozhodnutí o odmítnutí žádosti, 
 
c) kterému byla informace poskytnuta částečně, aniž bylo o zbytku žádosti vydáno rozhodnutí o odmítnutí, nebo 
 
d) který nesouhlasí s výší úhrady sdělené podle § 17 odst. 3 nebo s výší odměny podle § 14a odst. 2 , požadovanými v souvislosti s poskytováním informací. 
 
	(2) Stížnost lze podat písemně nebo ústně; je-li stížnost podána ústně a nelze-li ji ihned vyřídit, sepíše o ní povinný subjekt písemný záznam. 
 
	(3) Stížnost se podává u povinného subjektu, a to do 30 dnů ode dne 
 
a) doručení sdělení podle § 6 , § 14 odst. 5 písm. c) nebo § 17 odst. 3 , 
 
b) uplynutí lhůty pro poskytnutí informace podle § 14 odst. 5 písm. d) nebo § 14 odst. 7 . 
 
	(4) O stížnosti rozhoduje nadřízený orgán. 
 
	(5) Povinný subjekt předloží stížnost spolu se spisovým materiálem nadřízenému orgánu do 7 dnů ode dne, kdy mu stížnost došla, pokud v této lhůtě stížnosti sám zcela nevyhoví tím, že poskytne požadovanou informaci nebo konečnou licenční nabídku, nebo vydá rozhodnutí o odmítnutí žádosti. 
 
	(6) Nadřízený orgán při rozhodování o stížnosti podle odstavce 1 písm. a), b) nebo c) přezkoumá postup povinného subjektu a rozhodne tak, že 
 
a) postup povinného subjektu potvrdí, 
 
b) povinnému subjektu přikáže, aby ve stanovené lhůtě, která nesmí být delší než 15 dnů ode dne doručení rozhodnutí nadřízeného orgánu, žádost vyřídil, případně předložil žadateli konečnou licenční nabídku, a neshledá-li důvody pro odmítnutí žádosti v případě, kdy dostupné informace o právním a skutkovém stavu nevyvolávají důvodné pochybnosti, postupuje obdobně podle § 16 odst. 4 , nebo 
 
c) usnesením věc převezme a informaci poskytne sám nebo vydá rozhodnutí o odmítnutí žádosti; tento postup nelze použít vůči orgánům územních samosprávných celků při výkonu samostatné působnosti. 
 
	(7) Nadřízený orgán při rozhodování o stížnosti podle odstavce 1 písm. d) přezkoumá postup povinného subjektu a rozhodne tak, že 
 
a) výši úhrady nebo odměny potvrdí, 
 
b) výši úhrady nebo odměny sníží; v případě, kdy dostupné informace o právním a skutkovém stavu nevyvolávají důvodné pochybnosti, postupuje obdobně podle § 16 odst. 4 věty druhé s tím, že povinnému subjektu přikáže požadovanou informaci žadateli poskytnout ve lhůtě, která nesmí být delší než 15 dnů ode dne zaplacení úhrady či odměny. 
 
	(8) Nadřízený orgán o stížnosti rozhodne do 15 dnů ode dne, kdy mu byla předložena. 
 
	(9) Rozhodnutí podle odstavců 6 a 7 se oznamuje žadateli a povinnému subjektu. Proti rozhodnutí vydanému podle odstavců 6 a 7 se nelze odvolat. Jde-li však o rozhodnutí podle odstavce 6 písm. c), nelze se odvolat pouze v případě, kdy rozhodl nadřízený orgán určený podle § 178 odst. 2 věty poslední správního řádu nebo podle § 20 odst. 5 tohoto zákona. 
 
	(10) Je-li poskytnuta informace podle odstavce 6 písm. c), žadatel může ve smyslu odstavce 1 písm. a) nebo c) postupovat obdobně. 
 
§ 16b 
Přezkumné řízení a ochrana proti nečinnosti 

	--------------------

	Pozn. ASPI: Podle Čl. XVI zákona č. 111/2019 Sb. se do 1. ledna 2020 postupuje podle § 16 , 16a , 16b a § 20 tohoto zákona ve znění dosavadních předpisů, tedy ve znění do 23.4.2019. 
	--------------------

 
	(1) Rozhodnutí nadřízeného orgánu lze přezkoumat v přezkumném řízení, pro jehož vedení podle zvláštního právního předpisu je příslušný Úřad pro ochranu osobních údajů. 
 
	(2) Dospěje-li správní orgán při přezkumu k závěru, že informace byly odepřeny nezákonně, a dostupné informace o právním a skutkovém stavu nevyvolávají důvodné pochybnosti, postupuje obdobně podle § 16 odst. 4 . 
 
	(3) K opatřením proti nečinnosti nadřízeného orgánu podle zvláštního právního předpisu je příslušný Úřad pro ochranu osobních údajů. 
 
§ 17 
Hrazení nákladů 

	(1) Povinné subjekty jsou v souvislosti s poskytováním informací oprávněny žádat úhradu ve výši, která nesmí přesáhnout náklady spojené s pořízením kopií, opatřením technických nosičů dat a s odesláním informací žadateli. Povinný subjekt může vyžádat i úhradu za mimořádně rozsáhlé vyhledání informací. 
 
	(2) Pokud byla v licenční smlouvě sjednána odměna, nelze požadovat úhradu nákladů. 
 
	(3) V případě, že bude povinný subjekt za poskytnutí informace požadovat úhradu, písemně oznámí tuto skutečnost spolu s výší úhrady žadateli před poskytnutím informace. Z oznámení musí být zřejmé, na základě jakých skutečností a jakým způsobem byla výše úhrady povinným subjektem vyčíslena. Součástí oznámení musí být poučení o možnosti podat proti požadavku úhrady nákladů za poskytnutí informace stížnost podle § 16a odst. 1 písm. d) , ze kterého je patrné, v jaké lhůtě lze stížnost podat, od kterého dne se tato lhůta počítá, který nadřízený orgán o ní rozhoduje a u kterého povinného subjektu se podává. 
 
	(4) Nesplní-li povinný subjekt vůči žadateli oznamovací povinnost podle odstavce 3, ztrácí nárok na úhradu nákladů. 
 
	(5) Poskytnutí informace podle odstavce 3 je podmíněno zaplacením požadované úhrady. Pokud žadatel do 60 dnů ode dne oznámení výše požadované úhrady úhradu nezaplatí, povinný subjekt žádost odloží. Po dobu vyřizování stížnosti proti výši požadované úhrady lhůta podle věty druhé neběží. 
 
	(6) Úhrada je příjmem povinného subjektu. 
 
§ 18 
Výroční zpráva 

	(1) Každý povinný subjekt musí vždy do 1. března zveřejnit výroční zprávu za předcházející kalendářní rok o své činnosti v oblasti poskytování informací podle tohoto zákona obsahující následující údaje: 
 
a) počet podaných žádostí o informace a počet vydaných rozhodnutí o odmítnutí žádosti, 
 
b) počet podaných odvolání proti rozhodnutí, 
 
c) opis podstatných částí každého rozsudku soudu ve věci přezkoumání zákonnosti rozhodnutí povinného subjektu o odmítnutí žádosti o poskytnutí informace a přehled všech výdajů, které povinný subjekt vynaložil v souvislosti se soudními řízeními o právech a povinnostech podle tohoto zákona, a to včetně nákladů na své vlastní zaměstnance a nákladů na právní zastoupení, 
 
d) výčet poskytnutých výhradních licencí, včetně odůvodnění nezbytnosti poskytnutí výhradní licence, 
 
e) počet stížností podaných podle § 16a , důvody jejich podání a stručný popis způsobu jejich vyřízení, 
 
f) další informace vztahující se k uplatňování tohoto zákona. 
 
	(2) Pokud má povinný subjekt zvláštním zákonem uloženou povinnost předkládat veřejnou výroční zprávu obsahující informace o jeho činnosti, začleňuje údaje podle odstavce 1 do této výroční zprávy jako její samostatnou část s názvem "Poskytování informací podle zákona č. 106/1999 Sb. , o svobodném přístupu k informacím". 
 
§ 19 
 
	Umožnění přístupu k informacím nebo poskytnutí informací za podmínek a způsobem stanoveným tímto zákonem není porušení povinnosti zachovávat mlčenlivost uložené zvláštními zákony. 15) 
 
ČÁST DRUHÁ 

PŘECHODNÁ A ZÁVĚREČNÁ USTANOVENÍ 
 
§ 20 
	--------------------

	Pozn. ASPI: Podle Čl. XVI zákona č. 111/2019 Sb. se do 1. ledna 2020 postupuje podle § 16 , 16a , 16b a § 20 tohoto zákona ve znění dosavadních předpisů, tedy ve znění do 23.4.2019. 
	--------------------

 
	(1) Povinnost uvedená v § 5 odst. 2 nastává dnem 1. ledna 2001. Pro obce, které nejsou městy, 16) povinnost podle § 5 odst. 2 nastává dnem 1. ledna 2002. 
 
	(2) Povinnost uvedená v § 5 odst. 3 nastává dnem 1. ledna 2002. 
 
	(3) Lhůta pro poskytnutí informace [ § 14 odst. 3 písm. c) ] a prodloužení této lhůty ( § 14 odst. 5 ) se v prvních 12 měsících od účinnosti zákona prodlužují na dvojnásobek, a dalších 12 měsíců se prodlužují o polovinu. 
 
	(4) Pokud tento zákon nestanoví jinak, použijí se při postupu podle tohoto zákona 
 
a) pro rozhodnutí o odmítnutí žádosti, 
 
b) pro odvolací řízení, 
 
c) pro vykonatelnost příkazu poskytnout informace, a 
 
d) v řízení o stížnosti pro počítání lhůt, doručování a náklady řízení 
	ustanovení správního řádu 17) ; dále se při postupu podle tohoto zákona použijí ustanovení správního řádu o základních zásadách činnosti správních orgánů, ustanovení o ochraně před nečinností, v rozsahu § 16b ustanovení o přezkumném řízení a ustanovení § 178 ; v ostatním se správní řád nepoužije. 
 
	(5) Nelze-li podle § 178 správního řádu nadřízený orgán určit, rozhoduje v odvolacím řízení a v řízení o stížnosti Úřad pro ochranu osobních údajů. 
 
	(6) Informace, které se týkají přenesené působnosti územního samosprávného celku, poskytují orgány územního samosprávného celku v přenesené působnosti. 
 
§ 21 
 
	(1) Vláda vydá nařízení, kterým upraví součinnost orgánů státní správy s obcemi při zajišťování povinností obcí podle § 5 tohoto zákona. 
 
	(2) Vláda stanoví nařízením zásady stanovení úhrad a licenčních odměn za poskytování informací. 
 
	(3) Vláda stanoví nařízením seznam informací podle § 4b odst. 2 zveřejňovaných jako otevřená data. 
 
	(4) Ministerstvo vnitra stanoví vyhláškou strukturu informací zveřejňovaných o povinném subjektu podle § 5 odst. 1 a 2 způsobem umožňujícím dálkový přístup. 
 
§ 22 

Účinnost

 
	Tento zákon nabývá účinnosti dnem 1. ledna 2000. 

Klaus v. r. 

Havel v. r. 

Zeman v. r. 

Vybraná ustanovení novel 

Čl.II zákona č. 61/2006 Sb. 

Přechodná ustanovení 

	1. Pro vyřízení žádostí, které povinný subjekt obdržel přede dnem nabytí účinnosti tohoto zákona, se použijí dosavadní právní předpisy. 
 
	2. Licenční nebo podlicenční smlouvy, jimiž byla poskytnuta výhradní licence týkající se poskytování informací podle zákona č. 106/1999 Sb. , ve znění účinném do dne nabytí účinnosti tohoto zákona, a které byly uzavřeny přede dnem nabytí účinnosti tohoto zákona, pozbývají účinnosti uplynutím sjednané doby, nejdéle však 31. prosince 2008. 
 
Čl. II zákona č. 222/2015 Sb. 

Přechodná ustanovení 

	1. Žádost o poskytnutí informace podaná přede dnem nabytí účinnosti tohoto zákona se vyřizuje podle zákona č. 106/1999 Sb. , ve znění účinném přede dnem nabytí účinnosti tohoto zákona. 
 
	2. Povinnost zveřejňovat informace podle zákona č. 106/1999 Sb. , ve znění účinném ode dne nabytí účinnosti tohoto zákona, se nevztahuje na informace, k jejichž zveřejnění došlo přede dnem nabytí účinnosti tohoto zákona. 
 
	3. Licenční nebo podlicenční smlouva, na základě níž byla poskytnuta výhradní licence týkající se poskytování informací podle zákona č. 106/1999 Sb. , ve znění účinném přede dnem nabytí účinnosti tohoto zákona, a která je platná k 17. červenci 2013, pozbývá účinnosti uplynutím sjednané doby, nejpozději však 18. července 2043. Věta první se nepoužije, jde-li o licenční nebo podlicenční smlouvu týkající se digitalizace kulturních zdrojů. 
 
Čl.XIX zákona č. 298/2016 Sb. 

Přechodné ustanovení 

	Povinný subjekt zveřejní informace podle § 4b odst. 2 zákona č. 106/1999 Sb. , ve znění účinném ode dne nabytí účinnosti tohoto zákona, jako otevřená data a zaeviduje tyto informace v národním katalogu otevřených dat do 12 měsíců ode dne nabytí účinnosti tohoto zákona. 
 
Čl. XVI zákona č. 111/2019 Sb. 

Přechodné ustanovení 

	Do 1. ledna 2020 se postupuje podle § 16 , 16a , 16b a § 20 tohoto zákona ve znění dosavadních předpisů. 
 


 
1) Směrnice Evropského parlamentu a Rady 2003/98/ES ze dne 17. listopadu 2003 o opakovaném použití informací veřejného sektoru. 
 
Směrnice Evropského parlamentu a Rady 2013/37/EU ze dne 26. června 2013, kterou se mění směrnice 2003/98/ES o opakovaném použití informací veřejného sektoru. 
 
1a) Například zákon č. 527/1990 Sb. , o vynálezech a zlepšovacích návrzích, ve znění pozdějších předpisů, zákon č. 529/1991 Sb. , o ochraně topografií polovodičových výrobků, ve znění pozdějších předpisů, zákon č. 478/1992 Sb. , o užitných vzorech, ve znění pozdějších předpisů, zákon č. 452/2001 Sb. , o ochraně označení původu a zeměpisných označení a o změně zákona o ochraně spotřebitele , ve znění pozdějších předpisů, zákon č. 441/2003 Sb. , o ochranných známkách a o změně zákona č. 6/2002 Sb. , o soudech, soudcích, přísedících a státní správě soudů a o změně některých dalších zákonů ( zákon o soudech a soudcích ), ve znění pozdějších předpisů, ( zákon o ochranných známkách ), ve znění zákona č. 501/2004 Sb. 
 
1b) Například zákon č. 123/1998 Sb. , o právu na informace o životním prostředí, a zákon č. 344/1992 Sb. , o katastru nemovitostí České republiky ( katastrální zákon ), ve znění pozdějších předpisů. 
 
2) § 2 písm. h) a n) zákona č. 127/2005 Sb. , o elektronických komunikacích a o změně některých souvisejících zákonů ( zákon o elektronických komunikacích ). 
 
2a) Zákon č. 257/2001 Sb. , o knihovnách a podmínkách provozování veřejných knihovnických a informačních služeb (knihovní zákon), ve znění zákona č. 1/2005 Sb. . 
 
2b) Zákon č. 121/2000 Sb. , o právu autorském, o právech souvisejících s právem autorským a o změně některých zákonů ( autorský zákon ), ve znění zákona č. 81/2005 Sb. 
 
3a) § 5 odst. 1 písm. h) zákona č. 101/2000 Sb. , o ochraně osobních údajů a o změně některých zákonů. 
 
4) Zákon č. 412/2005 Sb. , o ochraně utajovaných informací a o bezpečnostní způsobilosti. 
 
4a) Například § 11 až 16 občanského zákoníku , § 5 a 10 zákona č. 101/2000 Sb. , o ochraně osobních údajů a o změně některých zákonů. 
 
4b) § 5 odst. 2 písm. a) zákona č. 101/2000 Sb. 
 
4c) Například zákon č. 155/1995 Sb. , o důchodovém pojištění, ve znění pozdějších předpisů, zákon č. 48/1997 Sb. , o veřejném zdravotním pojištění, ve znění pozdějších předpisů, zákon č. 117/1995 Sb. , o státní sociální podpoře, ve znění pozdějších předpisů, zákon č. 100/1988 Sb. , o sociálním zabezpečení, ve znění pozdějších předpisů, zákon č. 96/1993 Sb. , o stavebním spoření a státní podpoře stavebního spoření, ve znění pozdějších předpisů, a zákon č. 12/2001 Sb. , o státní pomoci při obnově území postiženého živelní nebo jinou pohromou a o změně zákona č. 363/1999 Sb. , o pojišťovnictví, ve znění pozdějších předpisů (zákon o státní pomoci při obnově území). 
 
6) § 17 zákona č. 513/1991 Sb. , obchodní zákoník. 
 
8) Například § 24 zákona č. 337/1992 Sb. , o správě daní a poplatků, ve znění pozdějších předpisů, § 23 zákona č. 592/1992 Sb. , o pojistném na všeobecné zdravotní pojištění, ve znění pozdějších předpisů, § 14 zákona č. 582/1991 Sb ., o organizaci a provádění sociálního zabezpečení, ve znění pozdějších předpisů, § 24a zákona č. 551/1991 Sb. , o Všeobecné zdravotní pojišťovně České republiky, zákon č. 117/1995 Sb. , o státní sociální podpoře, ve znění pozdějších předpisů. 
 
8a) § 64a zákona č. 499/2004 Sb. , o archivnictví a spisové službě a o změně některých zákonů, ve znění zákona č. 32/2008 Sb. 
 
9) Například zákon č. 89/1995 Sb. , o státní statistické službě, zákon č. 6/1993 Sb. , o České národní bance, ve znění pozdějších předpisů. 
 
11) Například zákon č. 552/1991 Sb. , o státní kontrole, ve znění pozdějších předpisů, zákon č. 15/1998 Sb. , o Komisi pro cenné papíry a o změně a doplnění dalších zákonů, ve znění pozdějších předpisů, zákon č. 64/1986 Sb. , o České obchodní inspekci, ve znění pozdějších předpisů, zákon č. 133/1985 Sb. , o požární ochraně, ve znění pozdějších předpisů. 
 
12) § 5 a 8 zákona č. 153/1994 Sb. , o zpravodajských službách, ve znění zákona č. 118/1995 Sb. 
 
13) Například § 8a zákona č. 141/1961 Sb. , trestní řád, ve znění zákona č. 292/1993 Sb. , § 45 zákona č. 166/1993 Sb. 
 
13a) Zákon č. 483/1991 Sb. , o České televizi, ve znění pozdějších předpisů. 
 
Zákon č. 484/1991 Sb. , o Českém rozhlasu, ve znění pozdějších předpisů. 
 
13b) Zákon č. 561/2004 Sb. , o předškolním, základním, středním, vyšším odborném a jiném vzdělávání ( školský zákon ). 
 
13c) Zákon č. 111/1998 Sb. , o vysokých školách a o změně a doplnění dalších zákonů ( zákon o vysokých školách ), ve znění pozdějších předpisů. 
 
13d) § 2 odst. 2 písm. b) a c) zákona č. 130/2002 Sb. , o podpoře výzkumu a vývoje z veřejných prostředků a o změně některých souvisejících zákonů ( zákon o podpoře výzkumu a vývoje ). 
 
13e) Zákon č. 141/1961 Sb. , trestní řád, ve znění pozdějších předpisů, zákon č. 218/2003 Sb. , o odpovědnosti mládeže za protiprávní činy a soudnictví ve věcech mládeže, ve znění pozdějších předpisů. 
 
15) Například zákon č. 15/1998 Sb. , zákon č. 90/1995 Sb. , o jednacím řádu Poslanecké sněmovny , zákon č. 199/1994 Sb. , o zadávání veřejných zakázek, ve znění pozdějších předpisů, zákon č. 283/1993 Sb. , ve znění pozdějších předpisů, zákon č. 6/1993 Sb. , ve znění pozdějších předpisů. 
 
16) Zákon č. 367/1990 Sb. , o obcích ( obecní zřízení ), ve znění pozdějších předpisů. 
 
17) Zákon č. 500/2004 Sb. , správní řád. 
 
18) § 2 zákona č. 6/1993 Sb. , o České národní bance, ve znění pozdějších předpisů. 
 
19) Zákon č. 122/2000 Sb. , o ochraně sbírek muzejní povahy a o změně některých dalších zákonů, ve znění pozdějších předpisů. 
 
20) Zákon č. 150/2017 Sb. , o zahraniční službě.
